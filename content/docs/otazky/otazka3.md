---
title: Fyzická bezpečnost
weight: 3
---

# Fyzická bezpečnost

*postupy a metodika zajištění, ukázky z projektu*

Fyzická bezpečnost je primárně zaměřená na ochranu technických aktiv daného subjektu. Cílem těchto opatření je především zamezení přístupu nepovolaných osob k jednotlivým prvkům infrastruktury, do serveroven, pracovišť správců systému apod. Snahou je vyloučit zcizení majetku přímo i nepřímo souvisejícího s informačním systémem, případně zamezit poškození hmotného i nehmotného vybavení nebo vybavení prostor. V neposlední řadě se snaží zamezit úniku informací a dat.

Povinná osoba musí v rámci fyzické bezpečnosti (VoKB):
* předcházet poškození, krádeži nebo zneužití aktiv nebo přerušení poskytování služeb informačního a komunikačního systému
* stanovit fyzický bezpečnostní perimetr ohraničující oblast, ve které jsou uchovávány a zpracovávány informace a umístěna technická aktiva informačního komunikačního systému
* uplatnit u fyzického perimetru prostředky fyzické bezpečnosti:
    * k zamezení neoprávněnému vstupu
    * k zamezení poškození a neoprávněným zásahům
    * pro zajištění ochrany na úrovni objektů a v rámci objektů

Pojem **fyzický bezpečnostní perimetr** vymezuje určený prostor, respektive hranice tohoto prostoru. Oním prostorem může být například soubor objektů, objekt samotný či část objektu.

**Objektem** se rozumí budova nebo jiný ohraničený prostor. **Hranicí objektu** se rozumí plášť
budovy, fyzická bariéra (oplocení) nebo jinak viditelně vymezená hranice oblasti. **Zabezpečenou oblastí** se rozumí stavebně nebo jinak viditelně ohraničený prostor v objektu.

## Prostředky fyzické bezpečnosti

Prostředky fyzické bezpečnosti (§ 3 až 10 vyhlášky č. 528/2005 Sb. o fyzické bezpečnosti a certifikaci technických prostředků):
* **mechanické zábranné prostředky** (např. zámky, dveře, mříže, folie, skla a další bezpečnostní konstrukční a stavební prvky, skříňové trezory, trezorové dveře a komorové trezory)
* **systém kontroly vstupu do zabezpečené oblasti** [poplachové a elektronické bezpečnostní systémy, detektory (pohybu, tříštění skla aj.) stanovení podmínek pro vstup: identifikační prvek, PIN, biometrie (případně jejich kombinace)]
* **zařízení elektrické zabezpečovací signalizace**(poplachové zabezpečovací a tísňové systémy – ústředny elektrické zabezpečovací signalizace, detektory elektrické zabezpečovací signalizace, otřesové detektory, perimetrické detekční systémy, tísňové systémy aj.)
* **speciální televizní systémy** (kamerové systémy, CCTV sledovací systémy aj.)
* **zařízení elektrické požární signalizace** (napojení do ústředny elektrické požární signalizace, nebo do ústředny elektrické zabezpečovací signalizace)
* **prostředky omezující působení požárů a živelných událostí** (poplachové systémy, detektory kouře, samočinné hasící systémy aj.)
* **zařízení pro zajištění ochrany před selháním dodávky elektrického napájení** (záložní zdroje – UPS, diesel agregáty aj.)
* **zařízení proti pasivnímu a aktivnímu odposlechu**

Do prostor, u kterých by z pohledu bezpečnosti informačních a komunikačních systémů měl
být omezen, resp. regulován vstup, patří zejména serverovny (primární, záložní), prostory
se síťovými prvky (router, switch aj.), úložiště dat (kartotéky, NAS úložiště aj.), prostory
administrátorů ICT aj.

Fyzická bezpečnost je jednou z oblastí, kde typicky dochází k porušování organizačních
pravidel a kde je potřeba provádět periodické audity. Zatímco většinu ostatních činností vykonávají v organizaci administrátoři, správa fyzických přístupů bývá po samotné implementaci zabezpečení svěřena, například z důvodů úspor, méně kvalifikované pracovní síle, která navíc nemusí mít takové povědomí o vlastní problematice bezpečnosti.


